<html><head></head><body class="mediawiki ltr sitedir-ltr mw-hide-empty-elt ns-0 ns-subject page-Auto rootpage-Auto skin-vector action-view"><div class="noprint" id="mw-page-base"></div><div class="noprint" id="mw-head-base"></div><div class="mw-body" id="content" role="main"><a id="top"></a><div class="mw-body-content" id="siteNotice"></div><div class="mw-indicators mw-body-content"></div><h1 class="firstHeading" id="firstHeading" lang="nl">Auto</h1><div class="mw-body-content" id="bodyContent"><div id="siteSub">Uit Wikipedia, de vrije encyclopedie</div><div id="contentSub"></div><div class="mw-jump" id="jump-to-nav">Ga naar:<a href="#mw-head">navigatie</a>, <a href="#p-search">zoeken</a></div><div class="mw-content-ltr" dir="ltr" id="mw-content-text" lang="nl"><table cellpadding="1" cellspacing="1" class="toccolours vatop infobox" style="float:right; clear:right; width:270px; padding:0px; margin:0px 0px 1em 1em; font-size:85%;"><tbody><tr><td align="center" colspan="3" style="background-color:#e3e3e3; color:#000000;"><b><big>Auto</big></b></td></tr><tr><td align="center" colspan="3" style="padding:0;"><a class="image" href="/wiki/Bestand:Benz-velo.jpg" title="Carl Benz' &quot;Velo&quot;-model uit 1894"></a></td></tr><tr><td align="center" colspan="3"><small><a href="/wiki/Carl_Benz" title="Carl Benz">Carl Benz</a>' "Velo"-model uit 1894</small></td></tr><tr><td style="font-weight:bold;">Aandrijving</td><td colspan="2"><a href="/wiki/Verbrandingsmotor" title="Verbrandingsmotor">verbrandingsmotor</a></td></tr><tr><td style="font-weight:bold;">Periode</td><td colspan="2">vanaf <a href="/wiki/1885" title="1885">1885</a></td></tr><tr><td style="font-weight:bold;">Beschikbaarheid</td><td colspan="2">particulier bezit</td></tr><tr><td style="font-weight:bold;">Infrastructuur</td><td colspan="2"><a href="/wiki/Weg" title="Weg">wegen</a></td></tr><tr><td style="font-weight:bold;">Doelgroep</td><td colspan="2">particulier</td></tr><tr><td align="center" colspan="3" style="background-color:#e3e3e3;"><table align="center" cellpadding="0" cellspacing="0" style="background:transparent; color:#000000; text-align:center;"><tbody><tr><td style="vertical-align:middle; text-align:center;"><b>Portaal</b>  <a class="image" href="/wiki/Bestand:Portal.svg" title="Portaalicoon"></a>  </td><td align="left"><b><a href="/wiki/Portaal:Verkeer_%26_Vervoer" title="Portaal:Verkeer &amp; Vervoer">Verkeer &amp; Vervoer</a><a href="/wiki/Portaal:Auto" title="Portaal:Auto">Auto</a></b></td></tr></tbody></table></td></tr></tbody></table><p>Een <b>auto</b> of <b>automobiel</b> (van <a href="/wiki/Grieks" title="Grieks">Grieks</a> <i>auto-</i> ("zelf") en <a href="/wiki/Latijn" title="Latijn">Latijn</a> <i>mobile</i> ("bewegend")) is een zelfstandig voortbewegend rijtuig om mensen, voorwerpen en/of dieren te verplaatsen.</p><p>Voor de aandrijving worden hoofdzakelijk <a href="/wiki/Verbrandingsmotor" title="Verbrandingsmotor">verbrandingsmotoren</a> toegepast. Alternatieve aandrijvingen zijn de <a href="/wiki/Hybride_auto" title="Hybride auto">hybride aandrijving</a>, en de <a href="/wiki/Elektrische_auto" title="Elektrische auto">elektrische aandrijving</a> met accu’s of een <a href="/wiki/Brandstofcel" title="Brandstofcel">brandstofcel</a> als energiebron.</p><p>In de loop der jaren zijn er talloze <a class="mw-redirect" href="/wiki/Automerk" title="Automerk">automerken</a> en nog meer modellen op de markt verschenen. Door de hoeveelheid auto’s, en het intensief gebruik daarvan, doen er zich <a href="/wiki/File_(verkeer)" title="File (verkeer)">files</a> voor, voornamelijk bij zogenoemde knooppunten.</p><p>In Nederland dienen <a href="/wiki/Motorvoertuig" title="Motorvoertuig">motorvoertuigen</a> regelmatig een <a href="/wiki/Algemene_periodieke_keuring" title="Algemene periodieke keuring">algemene periodieke keuring</a> (apk) te ondergaan om aan het verkeer te mogen deelnemen. In België gaat het om de <a class="mw-redirect" href="/wiki/Automobielinspectie" title="Automobielinspectie">automobielinspectie</a>.</p><p>Daar de auto ontwikkeld is uit onder andere het rijtuig, werden vroeger de <a href="/wiki/Carrosserie" title="Carrosserie">carrosserieën</a> van auto's gemaakt van hout, leder en riet (voor zover bekend alleen de <a href="/wiki/Hanomag_2/10_PS" title="Hanomag 2/10 PS">Hanomag 2/10 PS</a>, ook wel <i>Kommissbrot</i> genoemd, de <a class="new" href="/w/index.php?title=Beacon_(automerk)&amp;action=edit&amp;redlink=1" title="Beacon (automerk) (de pagina bestaat niet)">Beacon</a> en de <a href="/wiki/Bisacar" title="Bisacar">Bisacar</a>). Tegenwoordig wordt meestal metaal of kunststof gekozen. Een personenauto heeft meestal vier wielen die (tegenwoordig) voorzien zijn van <a href="/wiki/Luchtband" title="Luchtband">luchtbanden</a> (<a href="/wiki/Radiaalband" title="Radiaalband">radiaalbanden</a> om precies te zijn). Een enkele keer komen drie, zes of acht wielen voor.</p><p></p><div class="toc" id="toc"><div id="toctitle"><h2>Inhoud</h2></div></div><p></p><h2><span class="mw-headline" id="Geschiedenis">Geschiedenis</span></h2><table class="noprint" style="margin-top:0.1em; margin-bottom:0.1em; margin-left:2em; padding:2px; font-size:95%; text-align:left; background: transparent;"><tbody><tr><td><a class="image" href="/wiki/Bestand:1rightarrow_blue.svg"></a> <i>Zie <a href="/wiki/Geschiedenis_van_de_auto" title="Geschiedenis van de auto">Geschiedenis van de auto</a> voor het hoofdartikel over dit onderwerp.</i></td></tr></tbody></table><div class="thumb tright"><div class="thumbinner" style="width:222px;"><a class="image" href="/wiki/Bestand:FardierdeCugnot20050111.jpg"></a><div class="thumbcaption"><div class="magnify"><a class="internal" href="/wiki/Bestand:FardierdeCugnot20050111.jpg" title="Vergroten"></a></div>Stoomvoertuig van Cugnot uit <a href="/wiki/1771" title="1771">1771</a>, Musée des Arts et Métiers, Parijs</div></div></div><div class="thumb tright"><div class="thumbinner" style="width:222px;"><a class="image" href="/wiki/Bestand:Benz_auto.jpg"></a><div class="thumbcaption"><div class="magnify"><a class="internal" href="/wiki/Bestand:Benz_auto.jpg" title="Vergroten"></a></div>De eerste auto met een benzinemotor werd door <a href="/wiki/Benz_(automerk)" title="Benz (automerk)">Benz</a> ontwikkeld in <a href="/wiki/1885" title="1885">1885</a></div></div></div><p>Het woord <i>automobiel</i> is een Frans leenwoord en komt van automobile. Dit komt weer uit het <a href="/wiki/Grieks" title="Grieks">Grieks</a> en <a href="/wiki/Latijn" title="Latijn">Latijn</a>. Het eerste deel van het woord (<i>auto</i>) komt van het Griekse αυτος en betekent <i>zelf</i>. Het tweede deel van het woord (<i>mobile</i>, <i>mobiel</i>) komt van het Latijnse movere en betekent <i>bewegen</i>. De automobiel zoals wij hem nu kennen ontstond geleidelijk uit de door <a href="/wiki/Paard_(dier)" title="Paard (dier)">paarden</a> getrokken rijtuigen en de <a href="/wiki/Fiets" title="Fiets">fiets</a>.</p><h2><span class="mw-headline" id="Typen_auto.27s">Typen auto's</span></h2><div class="thumb tright"><div class="thumbinner" style="width:222px;"><a class="image" href="/wiki/Bestand:Three_body_styles_with_pillars_and_boxes.png"></a><div class="thumbcaption"><div class="magnify"><a class="internal" href="/wiki/Bestand:Three_body_styles_with_pillars_and_boxes.png" title="Vergroten"></a></div>Van boven naar beneden: Sedan, Stationwagen, Hatchback</div></div></div><p>Er zijn verschillende <a href="/wiki/Lijst_van_autotypen" title="Lijst van autotypen">typen auto's</a>. Behalve <a class="mw-redirect" href="/wiki/Vrachtwagen" title="Vrachtwagen">vrachtauto's</a>, <a class="mw-redirect" href="/wiki/Bestelauto" title="Bestelauto">bestelauto's</a>, <a href="/wiki/Kampeerauto" title="Kampeerauto">campers</a> en <a href="/wiki/Autobus" title="Autobus">bussen</a> zijn er verschillen in de personenauto's.</p><h3><span class="mw-headline" id="Segmenten">Segmenten</span></h3><p>Afhankelijk van grootte, inzetbaarheid en doelgroep wordt een personenauto in een bepaald segment ingedeeld. Hierdoor kunnen prijzen en prestaties van auto's van verschillende merken, maar ingedeeld in hetzelfde segment, onderling beter vergeleken worden. Ook is het mogelijk de verkoopcijfers van verschillende merken te vergelijken en gerichte marketingacties te ondernemen naar de verschillende doelgroepen.</p><p>De A en B-segmenten zijn meestal de kleinere stadsauto's. De C en D-segmenten zijn de meest gangbare types voor de middenklasse. Vanaf het E-segment zijn meestal de grotere en luxere executive-type auto's. De J tot en met L-segmenten zijn vaak de grotere <a class="mw-redirect" href="/wiki/MPV" title="MPV">MPV</a> of minibussen, waarvan het L-segment vaak de SUV's en de <a href="/wiki/Vierwielaandrijving" title="Vierwielaandrijving">4x4</a> offroad voertuigen zijn.</p><h3><span class="mw-headline" id="Deur_of_klep">Deur of klep</span></h3><p>Bij de omschrijving van modellen van personenauto’s wordt naast het carrosserietype ook vaak gesproken over twee, drie, vier, of vijf deuren. Bij deze vorm van naamgeving is het belangrijk een onderscheiding te maken tussen klep en deur. Het verschil zit hem in het feit dat men zich met een deur toegang kan verschaffen tot het passagiersgedeelte van de auto. Eenvoudiger kan men ook meestal stellen als het raam mee opengaat met de opening dan spreekt men van een deur. Een auto heeft dus een 3e of 5e deur indien met het openen ervan het passagiersgedeelte wordt geopend. Wanneer de klep aan de voor- of achterzijde van de auto toegang verschaft aan een onafhankelijke ruimte, een soort van koffer, spreekt men van een klep. Een minder bekend voorbeeld hiervan is de <a href="/wiki/Volkswagen_Kever" title="Volkswagen Kever">Kever</a> die de kofferruimte aan de voorkant heeft in plaats van aan de achterkant.</p><h2><span class="mw-headline" id="Hoe_werkt_een_auto">Hoe werkt een auto</span></h2><h3><span class="mw-headline" id="Conventioneel">Conventioneel</span></h3><table class="noprint" style="margin-top:0.1em; margin-bottom:0.1em; margin-left:2em; padding:2px; font-size:95%; text-align:left; background: transparent;"><tbody><tr><td><a class="image" href="/wiki/Bestand:1rightarrow_blue.svg"></a> <i>Zie <a href="/wiki/Verbrandingsmotor" title="Verbrandingsmotor">verbrandingsmotor</a> voor het hoofdartikel over dit onderwerp.</i></td></tr></tbody></table><div class="thumb tright"><div class="thumbinner" style="width:222px;"><a class="image" href="/wiki/Bestand:Engine_16v.JPG"></a><div class="thumbcaption"><div class="magnify"><a class="internal" href="/wiki/Bestand:Engine_16v.JPG" title="Vergroten"></a></div>Verbrandingsmotor</div></div></div><p>Een auto wordt meestal aangedreven met behulp van een <a href="/wiki/Verbrandingsmotor" title="Verbrandingsmotor">verbrandingsmotor</a>. Een verbrandingsmotor ontleent zijn <a href="/wiki/Energie" title="Energie">energie</a> aan de (explosieve) verbranding van <a href="/wiki/Benzine" title="Benzine">benzine</a>, <a class="mw-redirect" href="/wiki/Diesel_(brandstof)" title="Diesel (brandstof)">diesel</a>, autogas (<a href="/wiki/Lpg_(brandstof)" title="Lpg (brandstof)">lpg</a>) of een andere <a href="/wiki/Brandstof" title="Brandstof">brandstof</a>. Deze brandstoffen zijn onder andere te koop bij <a href="/wiki/Tankstation" title="Tankstation">tankstations</a>.</p><p>In het geval van een <a href="/wiki/Mengselmotor" title="Mengselmotor">mengselmotor</a> wordt benzine (of bijvoorbeeld autogas) in een speciale kamer (<a href="/wiki/Cilinder_(motor)" title="Cilinder (motor)">cilinder</a>) tot ontploffing gebracht door een <a href="/wiki/Bougie" title="Bougie">bougie</a>. De explosie drukt een <a href="/wiki/Zuiger" title="Zuiger">zuiger</a> naar beneden die de <a href="/wiki/Krukas" title="Krukas">krukas</a> aandrijft en vervolgens wordt die beweging overgebracht aan de <a href="/wiki/Wiel_(voortbeweging)" title="Wiel (voortbeweging)">wielen</a>.</p><p>In het geval van een <a href="/wiki/Dieselmotor" title="Dieselmotor">dieselmotor</a> wordt diesel in eenzelfde soort speciale kamer tot ontbranding gebracht door de diesel onder hoge druk in de kamer te spuiten. De ontbranding drukt een zuiger naar beneden die de krukas aandrijft, waarna vervolgens de beweging wordt overgebracht op de wielen.</p><p>De reststoffen van het verbrandingsproces dat in de motor plaatsvindt worden via de <a href="/wiki/Uitlaat_(verbrandingsmotor)" title="Uitlaat (verbrandingsmotor)">uitlaat</a> afgevoerd. Tegenwoordig worden hier strenge eisen aan gesteld.</p><h3><span class="mw-headline" id="Nieuwe_energiebronnen">Nieuwe energiebronnen</span></h3><div class="thumb tright"><div class="thumbinner" style="width:222px;"><div class="PopUpMediaTransform" id="mwe_player_0" style="width:220px;" videopayload='&lt;div class="mediaContainer" style="width:352px"&gt;&lt;video id="mwe_player_1" poster="//upload.wikimedia.org/wikipedia/commons/thumb/3/35/Nood_maakt_vindingrijk_3_manieren_om_auto_te_rijden_zonder_benzine.ogv/352px--Nood_maakt_vindingrijk_3_manieren_om_auto_te_rijden_zonder_benzine.ogv.jpg" controls="" preload="none" autoplay="" style="width:352px;height:288px" class="kskin" data-durationhint="120.32" data-startoffset="0" data-mwtitle="Nood_maakt_vindingrijk_3_manieren_om_auto_te_rijden_zonder_benzine.ogv" data-mwprovider="wikimediacommons"&gt;&lt;source src="//upload.wikimedia.org/wikipedia/commons/3/35/Nood_maakt_vindingrijk_3_manieren_om_auto_te_rijden_zonder_benzine.ogv" type="video/ogg; codecs=&amp;quot;theora, vorbis&amp;quot;" data-title="Origineel Ogg-bestand, 352 × 288 (891 kbps)" data-shorttitle="Bron van Ogg" data-width="352" data-height="288" data-bandwidth="891204" data-framerate="25"/&gt;&lt;source src="//upload.wikimedia.org/wikipedia/commons/transcoded/3/35/Nood_maakt_vindingrijk_3_manieren_om_auto_te_rijden_zonder_benzine.ogv/Nood_maakt_vindingrijk_3_manieren_om_auto_te_rijden_zonder_benzine.ogv.160p.ogv" type="video/ogg; codecs=&amp;quot;theora, vorbis&amp;quot;" data-title="Ogg-video met lage bandbreedte (160P)" data-shorttitle="Ogg 160P" data-transcodekey="160p.ogv" data-width="196" data-height="160" data-bandwidth="197256" data-framerate="15"/&gt;&lt;source src="//upload.wikimedia.org/wikipedia/commons/transcoded/3/35/Nood_maakt_vindingrijk_3_manieren_om_auto_te_rijden_zonder_benzine.ogv/Nood_maakt_vindingrijk_3_manieren_om_auto_te_rijden_zonder_benzine.ogv.160p.webm" type="video/webm; codecs=&amp;quot;vp8, vorbis&amp;quot;" data-title="Lage bandbreedte WebM (160P)" data-shorttitle="WebM 160P" data-transcodekey="160p.webm" data-width="196" data-height="160" data-bandwidth="202784" data-framerate="25"/&gt;&lt;source src="//upload.wikimedia.org/wikipedia/commons/transcoded/3/35/Nood_maakt_vindingrijk_3_manieren_om_auto_te_rijden_zonder_benzine.ogv/Nood_maakt_vindingrijk_3_manieren_om_auto_te_rijden_zonder_benzine.ogv.240p.webm" type="video/webm; codecs=&amp;quot;vp8, vorbis&amp;quot;" data-title="Small WebM (240P)" data-shorttitle="WebM 240P" data-transcodekey="240p.webm" data-width="294" data-height="240" data-bandwidth="318240" data-framerate="25"/&gt;&lt;source src="//upload.wikimedia.org/wikipedia/commons/transcoded/3/35/Nood_maakt_vindingrijk_3_manieren_om_auto_te_rijden_zonder_benzine.ogv/Nood_maakt_vindingrijk_3_manieren_om_auto_te_rijden_zonder_benzine.ogv.240p.ogv" type="video/ogg; codecs=&amp;quot;theora, vorbis&amp;quot;" data-title="Kleine Ogg-video (240P)" data-shorttitle="Ogg 240P" data-transcodekey="240p.ogv" data-width="294" data-height="240" data-bandwidth="558688" data-framerate="60"/&gt;&lt;/video&gt;&lt;/div&gt;'><a href="//upload.wikimedia.org/wikipedia/commons/3/35/Nood_maakt_vindingrijk_3_manieren_om_auto_te_rijden_zonder_benzine.ogv" target="new" title="Media afspelen"><span class="play-btn-large"><span class="mw-tmh-playtext">Media afspelen</span></span></a></div><div class="thumbcaption"><div class="magnify"><a class="internal" href="/wiki/Bestand:Nood_maakt_vindingrijk_3_manieren_om_auto_te_rijden_zonder_benzine.ogv" title="Vergroten"></a></div>Inventieve vervoersoplossingen voor de benzineschaarste tijdens de <a href="/wiki/Oliecrisis_van_1973" title="Oliecrisis van 1973">oliecrisis van 1973</a></div></div></div><div class="thumb tleft"><div class="thumbinner" style="width:222px;"><a class="image" href="/wiki/Bestand:2010_Toyota_Prius_front.JPG"></a><div class="thumbcaption"><div class="magnify"><a class="internal" href="/wiki/Bestand:2010_Toyota_Prius_front.JPG" title="Vergroten"></a></div>De <a href="/wiki/Toyota_Prius" title="Toyota Prius">Toyota Prius</a>, een <a href="/wiki/Hybride_auto" title="Hybride auto">hybride auto</a></div></div></div><p>De steeds strengere milieuwetgeving, de vraag vanuit de markt en een langeretermijnstrategie zorgen ervoor dat autofabrikanten zoeken naar alternatieve energiebronnen. <a href="/wiki/Waterstofauto" title="Waterstofauto">Waterstofaangedreven auto's</a>, <a href="/wiki/Elektrische_auto" title="Elektrische auto">elektrisch aangedreven auto's</a>, verbrandingsmotoren die draaien op <a href="/wiki/Ethanol" title="Ethanol">ethanol</a>, <a href="/wiki/Methanol" title="Methanol">methanol</a>, <a href="/wiki/Biomassa" title="Biomassa">biomassa</a> en soortgelijke <a href="/wiki/Technologie" title="Technologie">technologieën</a> doen de laatste tijd meer en meer hun intrede. Enkele zijn in een <a href="/wiki/Experiment" title="Experiment">experimenteel</a> stadium, maar de meeste zijn al enige tijd beschikbaar en zijn soms zelfs goedkoper in aankoop en/of gebruik.</p><p>Een andere ontwikkeling is het gebruik van twee motoren, zogenaamde <i><a href="/wiki/Hybride_auto" title="Hybride auto">hybrides</a></i>. De auto heeft dan een verbrandingsmotor voor gebruik buiten de stad en een elektromotor voor in de stad. Voorbeelden hiervan zijn de <a href="/wiki/Honda_Insight" title="Honda Insight">Honda Insight</a> en de <a href="/wiki/Toyota_Prius" title="Toyota Prius">Toyota Prius</a>. Ook de <a href="/wiki/Honda_Civic" title="Honda Civic">Honda Civic</a> bestaat in hybride uitvoering. <a href="/wiki/Lexus" title="Lexus">Lexus</a> bracht in 2005 de eerste hybride <a class="mw-redirect" href="/wiki/Sports_Utility_Vehicle" title="Sports Utility Vehicle">SUV</a> op de Nederlandse markt, de Lexus RX400h.</p><p>In 2007 werd bekendgemaakt dat men erin geslaagd was een auto op perslucht te laten rijden, de <i><a href="/wiki/Air_Car" title="Air Car">Air Car</a></i>.</p><div style="clear:left;"></div><h2><span class="mw-headline" id="Wetgeving">Wetgeving</span></h2><h3><span class="mw-headline" id="Veiligheid">Veiligheid</span></h3><div class="thumb tright"><div class="thumbinner" style="width:222px;"><a class="image" href="/wiki/Bestand:IIHS_Hyundai_Tucson_crash_test.jpg"></a><div class="thumbcaption"><div class="magnify"><a class="internal" href="/wiki/Bestand:IIHS_Hyundai_Tucson_crash_test.jpg" title="Vergroten"></a></div>Een <a href="/wiki/Botsproef" title="Botsproef">botsproef</a> (<i>crash test</i>) met een Hyundai Tucson GLS</div></div></div><p>Het eerste verkeersslachtoffer was Mary Ward. Zij verloor het leven op 31 augustus <a href="/wiki/1869" title="1869">1869</a> toen zij uit een stoomauto werd geslingerd en onder de wielen terechtkwam. De eerste voetganger die overleed door een ongeval met een auto was Bridget Driscoll. Zij verloor het leven op 17 augustus <a href="/wiki/1896" title="1896">1896</a> in <a href="/wiki/Londen" title="Londen">Londen</a>. Er werd vroeger geen aandacht aan veiligheid besteed. Auto's moesten bedrijfszeker en robuust zijn. Het gebeurde wel dat een auto na een botsing alleen lakschade had, maar de inzittenden dood waren. In de jaren zestig werd onder druk van <a href="/wiki/Ralph_Nader" title="Ralph Nader">Ralph Nader</a> en een aantal activisten de eerste wetgeving op het gebied van veiligheid aangenomen.</p><p>Nu nog raken elk jaar 50 miljoen mensen gewond en sterven meer dan 1 miljoen mensen aan de gevolgen van auto-ongelukken. In <a href="/wiki/Nederland" title="Nederland">Nederland</a> komen jaarlijks 800 mensen om het leven in het <a href="/wiki/Verkeer" title="Verkeer">verkeer</a>, in België 1200. Om het aantal doden te verminderen bevordert de overheid de <a href="/wiki/Verkeersveiligheid" title="Verkeersveiligheid">verkeersveiligheid</a> door voorlichting, wet- en regelgeving en een boetebeleid. Auto's zelf zijn voorzien van zowel <a href="/wiki/Actieve_veiligheid" title="Actieve veiligheid">actieve</a> als <a href="/wiki/Passieve_veiligheid" title="Passieve veiligheid">passieve veiligheidsvoorzieningen</a>.</p><h3><span class="mw-headline" id="Milieu">Milieu</span></h3><p>Auto's met een verbrandingsmotor verbruiken <a href="/wiki/Fossiele_brandstof" title="Fossiele brandstof">(vaak fossiele) brandstoffen</a> en stoten schadelijke gassen uit, waaronder het <a href="/wiki/Broeikasgas" title="Broeikasgas">broeikasgas</a> <a href="/wiki/Koolstofdioxide" title="Koolstofdioxide">CO</a>. Fossiele brandstoffen zijn eindig (dat wil zeggen op een gegeven moment zijn ze op), en broeikasgassen veroorzaken klimaatopwarming. De overheid probeert het gebruik van fossiele brandstoffen daarom te verminderen en promoot het gebruik van auto's met een lager <a href="/wiki/Brandstofverbruik" title="Brandstofverbruik">brandstofverbruik</a>, onder andere door de invoering van <a href="/wiki/Energielabel" title="Energielabel">energielabels</a>. In Nederland zijn auto's die minder dan 110 gram CO per kilometer uitstoten sinds 1 januari 2010 vrijgesteld van <a href="/wiki/Motorrijtuigenbelasting" title="Motorrijtuigenbelasting">motorrijtuigenbelasting</a> ('wegenbelasting', een houderschapsbelasting) en <a href="/wiki/Belasting_van_personenauto%27s_en_motorrijwielen" title="Belasting van personenauto's en motorrijwielen">BPM</a> (aanschafbelasting).</p><p>Naast BPM en wegenbelasting worden ook diverse <a href="/wiki/Benzineaccijns" title="Benzineaccijns">accijnzen</a> en een hoog percentage <a href="/wiki/Omzetbelasting" title="Omzetbelasting">omzetbelasting</a> op brandstof geheven. De totale belasting op brandstoffen bedraagt in België en Nederland meer dan de helft van de verkoopprijs. Japan kent een vergelijkbare situatie. Daarom zijn Europese en Japanse auto's over het algemeen zuiniger dan die uit de <a href="/wiki/Verenigde_Staten" title="Verenigde Staten">Verenigde Staten</a>, waar de belastingdruk veel lager is.</p><h3><span class="mw-headline" id="Files">Files</span></h3><p>Files vormen een groot probleem in de gehele wereld. Niet alleen is het slecht voor het <a href="/wiki/Milieu" title="Milieu">milieu</a>, het is ook slecht voor de <a class="mw-redirect" href="/wiki/Economie_als_systeem" title="Economie als systeem">economie</a> en de gemoedstoestand (<i>stress</i>, <i>road-rage</i>). Verschillende regeringen reageren verschillend op het probleem. Oplossingen die (tijdelijk) worden geboden is het verbreden van bestaande wegen, het aanleggen van nieuwe wegen, het aanmoedigen van het gebruik van <a href="/wiki/Openbaar_vervoer" title="Openbaar vervoer">openbaar vervoer</a>, het aanmoedigen van <a href="/wiki/Carpoolen" title="Carpoolen">carpoolen</a> en het duurder maken van het gebruik van de auto.</p><h2><span class="mw-headline" id="Automerken">Automerken</span></h2><table class="noprint" style="margin-top:0.1em; margin-bottom:0.1em; margin-left:2em; padding:2px; font-size:95%; text-align:left; background: transparent;"><tbody><tr><td><a class="image" href="/wiki/Bestand:1rightarrow_blue.svg"></a> <i>Zie <a class="mw-redirect" href="/wiki/Lijst_van_automerken" title="Lijst van automerken">lijst van automerken</a> voor het hoofdartikel over dit onderwerp.</i></td></tr></tbody></table><p>Op dit moment zijn er over de hele wereld circa 1000 automerken actief, waarbij we onder <i>automerk</i> een bedrijf verstaan, dat in zijn hele geschiedenis minimaal één auto heeft gebouwd, dit is dus zonder tuningbedrijven en pantserbedrijven maar inclusief designstudio's die uitsluitend één of meer prototypes hebben gemaakt.</p><p>Zowel in <a class="mw-redirect" href="/wiki/Belgi%C3%AB_(hoofdbetekenis)" title="België (hoofdbetekenis)">België</a> als in <a class="mw-redirect" href="/wiki/Nederland_(hoofdbetekenis)" title="Nederland (hoofdbetekenis)">Nederland</a> worden er tussen de 50 en de 100 merken van de huidige 1000 verkocht. In Nederland zijn zestien <a class="mw-redirect" href="/wiki/Automerk" title="Automerk">automerken</a> actief, België kent vijf eigen actieve merken en in <a href="/wiki/Suriname" title="Suriname">Suriname</a> zijn er nog geen automerkhoofdzetels gevestigd. De aanwezigheid van automerken verschilt sterk van land tot land.</p><h2><span class="mw-headline" id="Invloed_van_de_auto">Invloed van de auto</span></h2><p>De auto heeft voor een grote verandering gezorgd op verschillende gebieden. Te denken valt aan dingen als veiligheid, milieu, maar ook zaken als infrastructuur, architectuur en dergelijke.</p><h3><span class="mw-headline" id="Kunst">Kunst</span></h3><div class="thumb tright"><div class="thumbinner" style="width:222px;"><a class="image" href="/wiki/Bestand:Calder_CSL.jpg"></a><div class="thumbcaption"><div class="magnify"><a class="internal" href="/wiki/Bestand:Calder_CSL.jpg" title="Vergroten"></a></div>1975 BMW 3.0 CSL, "BMW Art Car", beschilderd door <a href="/wiki/Alexander_Calder" title="Alexander Calder">Alexander Calder</a></div></div></div><p>De auto heeft invloed gehad op verschillende kunststromingen in de 20e eeuw.</p><p>De auto speelt als personage een hoofdrol in onder meer de korte roman <i>Knorrende beesten</i> (1933) van <a class="mw-redirect" href="/wiki/Ferdinand_Bordewijk" title="Ferdinand Bordewijk">Ferdinand Bordewijk</a>, de Disneyfilms over <a href="/wiki/Herbie" title="Herbie">Herbie</a> (vanaf 1969), de thriller <i><a href="/wiki/Christine_(Stephen_King)" title="Christine (Stephen King)">Christine</a></i> (1983) van <a href="/wiki/Stephen_King_(schrijver)" title="Stephen King (schrijver)">Stephen King</a> en de animatiefilm <i><a href="/wiki/Cars_(film)" title="Cars (film)">Cars</a></i> (2006) van <a href="/wiki/Pixar_Animation_Studios" title="Pixar Animation Studios">Pixar</a> in samenwerking met Disney.</p><p>De Nederlandse beeldend kunstenaar <a href="/wiki/Joost_Conijn" title="Joost Conijn">Joost Conijn</a> is onder meer bekend van zijn 'Hout Auto'. In <a href="/wiki/Amarillo_(stad)" title="Amarillo (stad)">Amarillo</a>, Texas, Verenigde Staten is als installatie in de openbare ruimte de '<a class="new" href="/w/index.php?title=Cadillac_Ranch&amp;action=edit&amp;redlink=1" title="Cadillac Ranch (de pagina bestaat niet)">Cadillac Ranch</a>' (1974) te zien van de kunstenaars Chip Lord, Hudson Marquez en Doug Michels. De Duitse kunstenaar <a class="new" href="/w/index.php?title=Helmut_Dick&amp;action=edit&amp;redlink=1" title="Helmut Dick (de pagina bestaat niet)">Helmut Dick</a> maakte een video met daarop de reacties van het publiek in Den Haag op zijn rijdende installatie 'The Rising Dog': een witte Mercedes waaruit een Duitse herder uit het dak naar boven komt en weer verdwijnt.</p><h4><span class="mw-headline" id="Kunstenaar">Kunstenaar</span></h4><p>De eerste vorm van <i>customizing</i> ontstond rond <a href="/wiki/1918" title="1918">1918</a>, toen de kunstenares <a class="mw-redirect" href="/wiki/Sonia_Delaunay" title="Sonia Delaunay">Sonia Delaunay</a> haar auto beschilderde. Zij gebruikte het als een soort "aankleden" van de auto.</p><p>In de jaren vijftig werd het zogenaamde <i><a class="new" href="/w/index.php?title=Pinstripe&amp;action=edit&amp;redlink=1" title="Pinstripe (de pagina bestaat niet)">Pinstriping</a></i> heel populair. Bekendste artiest in deze stroming was Kenneth Howard, bijgenaamd <a href="/wiki/Von_Dutch" title="Von Dutch">Von Dutch</a>.</p><h4><span class="mw-headline" id="Fabrikant">Fabrikant</span></h4><p>Zodra de eerste auto's rond begonnen te rijden, begon de <a class="mw-redirect" href="/wiki/Styling" title="Styling">styling</a> ook belangrijk te worden. De <a href="/wiki/Productontwikkeling" title="Productontwikkeling">ontwikkeling</a> van auto's is altijd hand in hand gegaan met de <a href="/wiki/Kunst" title="Kunst">kunst</a>. Het begon met de indeling van de auto: er moest bepaald worden waar de passagiersplaatsen zouden komen en waar de motor geplaatst zou worden. Het <a href="/wiki/Interieur_(terminologie)" title="Interieur (terminologie)">interieur</a> werd daarna belangrijk, en ten slotte begon het <a href="/wiki/Exterieur" title="Exterieur">exterieur</a> van de auto ook mee te spelen.</p><p>Het was <a class="new" href="/w/index.php?title=Alfred_Sloan&amp;action=edit&amp;redlink=1" title="Alfred Sloan (de pagina bestaat niet)">Alfred Sloan</a> van <a href="/wiki/General_Motors" title="General Motors">General Motors</a> die in de <a href="/wiki/1920-1929" title="1920-1929">jaren twintig</a> met het idee kwam om elk jaar een nieuw model te introduceren, dat er anders uitzag dan de voorgaande modellen, maar toch herkenbaar was.</p><p>Zie ook: <a href="/wiki/Conceptauto" title="Conceptauto">conceptauto</a>.</p><h4><span class="mw-headline" id="Eindgebruiker">Eindgebruiker</span></h4><div class="thumb tright"><div class="thumbinner" style="width:222px;"><a class="image" href="/wiki/Bestand:VW_Golf_IV_with_Audi_A3_mask.jpg"></a><div class="thumbcaption"><div class="magnify"><a class="internal" href="/wiki/Bestand:VW_Golf_IV_with_Audi_A3_mask.jpg" title="Vergroten"></a></div>"gepimpte" Volkswagen Golf</div></div></div><p>In de <a href="/wiki/Verenigde_Staten" title="Verenigde Staten">Verenigde Staten van Amerika</a> begon de misschien eerste autotrend, namelijk de <b><a href="/wiki/Lowrider_(auto)" title="Lowrider (auto)">lowrider</a></b>. Het doel van lowrider was de auto zo laag mogelijk op de straat te krijgen. Aangezien dit illegaal is, moest men een systeem hebben om de auto's weer op de normale rijhoogte te krijgen. Hiervoor gebruikte men krachtige <a href="/wiki/Hydraulische_cilinder" title="Hydraulische cilinder">hydraulische cilinder</a>. Uit deze trend ontstond het artistisch laten bewegen van de auto ("dansen").</p><p>Daarnaast is er de <b><a href="/wiki/Tuning" title="Tuning">tuningbeweging</a></b>, waarbij auto's opgesierd (<a href="/wiki/Pimpen" title="Pimpen">"gepimpt"</a>) worden met <a href="/wiki/Spoiler_(auto-onderdeel)" title="Spoiler (auto-onderdeel)">spoilers</a>, <a href="/wiki/Velg" title="Velg">velgen</a> en dergelijke.</p><h3><span class="mw-headline" id="Architectuur">Architectuur</span></h3><div class="thumb tright"><div class="thumbinner" style="width:222px;"><a class="image" href="/wiki/Bestand:Parkeergarage_Delft.jpg"></a><div class="thumbcaption"><div class="magnify"><a class="internal" href="/wiki/Bestand:Parkeergarage_Delft.jpg" title="Vergroten"></a></div>Parkeergarage in <a href="/wiki/Delft" title="Delft">Delft</a></div></div></div><p>De auto heeft een grote invloed gehad op de <a href="/wiki/Architectuur" title="Architectuur">architectuur</a>. Zonder de auto hadden we bijvoorbeeld het begrip <i><a href="/wiki/Parkeergarage" title="Parkeergarage">parkeergarage</a></i> niet gehad. De auto zorgde voor <a href="/wiki/Motel" title="Motel">motels</a>, <a href="/wiki/Wegrestaurant" title="Wegrestaurant">wegrestaurants</a>, maar ook <a href="/wiki/Winkelcentrum" title="Winkelcentrum">winkelcentra</a> zijn ontwikkeld met het oog op de auto.</p><p>Architecten als <a href="/wiki/Le_Corbusier" title="Le Corbusier">Le Corbusier</a> lieten hun werk vaak fotograferen met een auto, om aan te geven hoe modern het gebouw was. De auto werd een soort huiskamerobject, doordat garages bij huizen aangebouwd werden.</p><h3><span class="mw-headline" id="Infrastructuur">Infrastructuur</span></h3><p>Het leven rond 1900 zag er heel anders uit dan nu. Sinds die tijd zijn voetgangers verdrongen naar het voetpad, een smalle strook die tot aan de jaren tachtig steeds kleiner leek te worden, toen het begrip voetgangerszone zijn intrede deed. In de <a href="/wiki/Verenigde_Staten" title="Verenigde Staten">VS</a> werden dorpscentra <i>"leeggezogen"</i> door de auto, die naar de nieuwe motels en winkelcentra gingen. Steden en dorpen werden aangepast aan de auto, door brede lanen aan te leggen richting centrum, parkeerplaatsen etc.</p><h3><span class="mw-headline" id="Psychologie">Psychologie</span></h3><p>De menselijke <a href="/wiki/Ziel_(filosofie)" title="Ziel (filosofie)">psyche</a> werd door de auto veranderd. Afstanden werden kleiner en makkelijker overbrugbaar. Toen de auto steeds meer beschikbaar werd voor de "gewone man" zorgde het voor een gevoel van <a href="/wiki/Vrijheid_(sociologie)" title="Vrijheid (sociologie)">vrijheid</a> bij de koper van dit voertuig. Het was deels een starter van de <a href="/wiki/Emancipatie" title="Emancipatie">emancipatie</a> (zo was de eerste persoon die daadwerkelijk een auto over een aanzienlijke afstand bestuurde een vrouw; <a href="/wiki/Bertha_Benz" title="Bertha Benz">Bertha Benz</a>).</p><h3><span class="mw-headline" id="Statussymbool">Statussymbool</span></h3><p>Voor veel autobezitters is een auto niet uitsluitend een vervoermiddel, maar ook een belangrijk <a href="/wiki/Statussymbool" title="Statussymbool">statussymbool</a>. Door zich met een dure wagen te verplaatsten maakt men duidelijk veel geld te bezitten. Merken die vaak als statussymbool gelden, zijn de <a href="/wiki/Mercedes_(auto)" title="Mercedes (auto)">Mercedes</a> en de <a href="/wiki/Rolls-Royce_Motor_Cars" title="Rolls-Royce Motor Cars">Rolls-Royce</a>. De waarde van een auto als statusmiddel is in de afgelopen decennia echter sterk gedaald. Eerst in landen als Duitsland en de Verenigde Staten, maar sinds enkele jaren ook in Nederland. Steeds minder jongeren hebben een rijbewijs of auto, in Duitsland had anno 2012 minder dan 70% van de twintigers een rijbewijs.</p><h2><span class="mw-headline" id="Levensduur">Levensduur</span></h2><p>Auto's hebben een steeds langere levensduur. In 2006 werden in Nederland 226.000 auto's naar de sloop gebracht, dat is circa 3% van het totaal. Daarvan was 45% ouder dan 16 jaar. Het aandeel van 16+ zal naar verwachting verder groeien doordat de carrosserie en techniek van auto's steeds duurzamer wordt.</p><p>Overigens is de export van gebruikte auto's nog groter: in 2006 verdwenen er 267.000 auto's naar het buitenland, waarvan de helft naar Oost-Europa.</p><h2><span class="mw-headline" id="Voertuigbreedte_en_gewichtsontwikkeling_in_Nederland">Voertuigbreedte en gewichtsontwikkeling in Nederland</span></h2><p>In 1980 was de gemiddelde voertuigbreedte van personenauto's in Nederland 1,64 m, in 2007 was dit toegenomen tot 1,71 m. Het voertuiggewicht steeg in die periode van ongeveer 900 kg naar gemiddeld 1070 kg. De gemiddelde voertuighoogte steeg van 1,40 m naar 1,50 m. In tegenstelling tot de relatief gelijkmatige stijging van gemiddeld gewicht en voertuigbreedte, nam de gemiddelde voertuighoogte vooral toe tussen 1999 en 2005. Dit komt onder andere door een toename in de verkoop van zogenaamde <a class="mw-redirect" href="/wiki/Multiple_Purpose_Vehicle" title="Multiple Purpose Vehicle">ruimtewagens</a> en <a href="/wiki/Terreinauto" title="Terreinauto">terreinauto's</a>. Door het gebruik van andere bouwmaterialen lijkt het gemiddelde gewicht van auto's sinds 2006 overigens weer iets te dalen.</p><h2><span class="mw-headline" id="Zie_ook">Zie ook</span></h2><div class="thumb tright"><div class="thumbinner" style="width:222px;"><a class="image" href="/wiki/Bestand:1969_Ford_Mustang.jpg"></a><div class="thumbcaption"><div class="magnify"><a class="internal" href="/wiki/Bestand:1969_Ford_Mustang.jpg" title="Vergroten"></a></div>Een Amerikaanse auto: <a href="/wiki/Ford_Mustang" title="Ford Mustang">Ford Mustang</a></div></div></div><table cellpadding="0" cellspacing="0" class="toccolours" style="float:right; margin:0 0 0.3em 0.8em; font-size:85%;"><tbody><tr><td style="padding-right: 6px; font-size: 90%; line-height: 0.4em;"><a class="image" href="/wiki/Bestand:Portal.svg"></a></td><td><a href="/wiki/Portaal:Auto" title="Portaal:Auto">Portaal Auto</a></td></tr></tbody></table><table class="toccolours" role="presentation" style="font-size:85%; margin-top:1em; margin-bottom:-0.5em; border: 1px solid #aaa; padding: 5px; clear: both; width:100%;"><tbody><tr><td><b>Bronnen, noten en/of referenties</b><div style="font-size:100%;"></div></td></tr></tbody></table><div class="interProject" style="display:none;"><a class="extiw" href="https://commons.wikimedia.org/wiki/Automobile" title="commons:Automobile">Mediabestanden</a></div><div class="interProjectTemplate plainlinks"><table class="toccolours zusterprojectsjab" id="commonscat" style="margin:1em auto -0.5em auto; clear:both; width:100%;"><tbody><tr><td id="commonsinfopict" width="40"><a class="image" href="/wiki/Bestand:Commons-logo.svg" title="Wikimedia Commons"></a></td><td id="commonslink">Mediabestanden die bij dit onderwerp horen, zijn te vinden op de pagina <i><b><a class="external text" href="https://commons.wikimedia.org/wiki/Automobile?uselang=nl">Automobile</a></b></i> op <a href="/wiki/Wikimedia_Commons" title="Wikimedia Commons">Wikimedia Commons</a>.</td></tr></tbody></table></div><div class="interProject" style="display:none;"><a class="extiw" href="https://nl.wiktionary.org/wiki/auto" title="wikt:auto">WikiWoordenboek</a></div><table class="toccolours interProjectTemplate zusterprojectsjab" id="wiktsjab" style="margin:1em auto -0.5em auto; clear:both; width:100%;"><tbody><tr><td width="40"><a class="image" href="/wiki/Bestand:Wiktfavicon_en.svg" title="Icoontje WikiWoordenboek"></a></td><td>Zoek <i><b><a class="extiw" href="https://nl.wiktionary.org/wiki/auto" title="wikt:auto">auto</a></b></i> op in het <a href="/wiki/Wiktionary" title="Wiktionary">WikiWoordenboek</a>.</td></tr></tbody></table><div class="interProject" style="display:none;"><a class="extiw" href="https://nl.wiktionary.org/wiki/Special:Search/Auto" title="wikt:Special:Search/Auto">WikiWoordenboek</a></div><div class="interProjectTemplate"><div class="Top_icon_raw zusterprojectsjab" id="tpl_Woordenboek" style="padding-top:0px;"><a href="https://nl.wiktionary.org/wiki/auto" title="Zoek dit woord op in WikiWoordenboek"></a></div></div><div><table cellpadding="0" class="navigatiesjabloon" style="width:100%; clear:both; margin-top:1em; margin-bottom:-7px; border:1px solid #aaaaaa; background-color:#f8f8f8;"><tbody><tr><th style="width:100%; font-size:87%; padding-bottom:2px; text-align:center; background-color: #ddeef8; color:black;"><a href="/wiki/Vervoermiddel" title="Vervoermiddel">Vervoermiddelen</a> en andere gebruikers van de <a href="/wiki/Openbare_weg" title="Openbare weg">openbare weg</a></th></tr><tr><td align="center" colspan="1" style="font-size:87%; padding:0px 3px 0px 3px;"><table class="vatop"><tbody><tr><td><table cellpadding="0" cellspacing="0" class="vatop" style="background: transparent; margin: 0px auto 0px auto; text-align: left;"><tbody><tr><td style="text-align: right;"></td><td style="padding-left: 4px;"><b><a href="/wiki/Motorvoertuig" title="Motorvoertuig">Motorvoertuigen</a></b></td></tr><tr><td style="text-align: right;"><b><strong class="selflink">Auto's</strong>:</b></td><td style="padding-left: 4px;"><a href="/wiki/Vrachtauto" title="Vrachtauto">vrachtauto</a> · <a href="/wiki/Autobus" title="Autobus">autobus</a> (<a href="/wiki/Stadsbus" title="Stadsbus">stadsbus</a> · <a href="/wiki/Streekbus" title="Streekbus">streekbus</a> · <a href="/wiki/Touringcar" title="Touringcar">touringcar</a>) · <a href="/wiki/Trike" title="Trike">trike</a> · <a href="/wiki/Quad_(vervoermiddel)" title="Quad (vervoermiddel)">quad</a> · <a href="/wiki/Tractor" title="Tractor">tractor</a></td></tr><tr><td style="text-align: right;"><span class="_nowrap" style="white-space:nowrap;"><b>Met bijzondere status:</b></span></td><td style="padding-left: 4px;"><a href="/wiki/Militaire_colonne" title="Militaire colonne">militaire colonne</a> · <a href="/wiki/Ambulance" title="Ambulance">ambulance</a> · <a href="/wiki/Brandweervoertuig" title="Brandweervoertuig">brandweerauto</a> · <a href="/wiki/Politieauto" title="Politieauto">politieauto</a> · <a href="/wiki/Uitvaart" title="Uitvaart">uitvaartstoet</a></td></tr><tr><td style="text-align: right;"><b><a href="/wiki/Motorfiets" title="Motorfiets">Motorfietsen</a>:</b></td><td style="padding-left: 4px;"><a href="/wiki/Scooter_(vervoermiddel)" title="Scooter (vervoermiddel)">scooter</a> · <a href="/wiki/Zijspan" title="Zijspan">motor met zijspan</a></td></tr></tbody></table></td><td><table cellpadding="0" cellspacing="0" class="vatop" style="background: transparent; margin: 0px auto 0px auto; text-align: left;"><tbody><tr><td style="text-align: right;"></td><td style="padding-left: 4px;"><b>Overige</b></td></tr><tr><td style="text-align: right;"><b>Zonder voertuig:</b></td><td style="padding-left: 4px;"><a href="/wiki/Voetganger" title="Voetganger">voetganger</a> · <a class="new" href="/w/index.php?title=Marscolonne&amp;action=edit&amp;redlink=1" title="Marscolonne (de pagina bestaat niet)">marscolonne</a> · <a href="/wiki/Ruiter_(persoon)" title="Ruiter (persoon)">ruiter</a> · <a class="new" href="/w/index.php?title=Geleider_van_rij-_en_trekdieren_en_vee&amp;action=edit&amp;redlink=1" title="Geleider van rij- en trekdieren en vee (de pagina bestaat niet)">geleider van rij- en trekdieren en vee</a></td></tr><tr><td style="text-align: right;"><b><a href="/wiki/Railvoertuig" title="Railvoertuig">Railvoertuigen</a>:</b></td><td style="padding-left: 4px;"><a href="/wiki/Tram" title="Tram">tram</a></td></tr><tr><td style="text-align: right;"><b><a href="/wiki/Bromfiets" title="Bromfiets">Bromfietsen</a>:</b></td><td style="padding-left: 4px;"><a href="/wiki/Brommobiel" title="Brommobiel">brommobiel</a> · <a href="/wiki/Snorfiets" title="Snorfiets">snorfiets</a> · <a href="/wiki/Brombakfiets" title="Brombakfiets">brombakfiets</a></td></tr><tr><td style="text-align: right;"><b><a href="/wiki/Wagen" title="Wagen">Wagens</a>:</b></td><td style="padding-left: 4px;"><a href="/wiki/Paard_en_wagen" title="Paard en wagen">bespannen wagen</a> · <a class="new" href="/w/index.php?title=Onbespannen_wagen&amp;action=edit&amp;redlink=1" title="Onbespannen wagen (de pagina bestaat niet)">onbespannen wagen</a></td></tr><tr><td style="text-align: right;"><b><a href="/wiki/Gehandicaptenvoertuig" title="Gehandicaptenvoertuig">Gehandicaptenvoertuig</a>:</b></td><td style="padding-left: 4px;"><a href="/wiki/Rolstoel" title="Rolstoel">rolstoel</a> · <a href="/wiki/Rollator" title="Rollator">rollator</a> · <a href="/wiki/Scootmobiel" title="Scootmobiel">scootmobiel</a></td></tr><tr><td style="text-align: right;"><b><a href="/wiki/Fiets" title="Fiets">Fietsen</a>:</b></td><td style="padding-left: 4px;"><a href="/wiki/Elektrische_fiets" title="Elektrische fiets">elektrische fiets</a> · <a href="/wiki/Bakfiets" title="Bakfiets">bakfiets</a></td></tr><tr><td style="text-align: right;"><b><a href="/wiki/Aanhangwagen" title="Aanhangwagen">Aanhangwagens</a>:</b></td><td style="padding-left: 4px;"><a href="/wiki/Oplegger" title="Oplegger">oplegger</a> · <a href="/wiki/Caravan_(aanhangwagen)" title="Caravan (aanhangwagen)">caravan</a> · <a href="/wiki/Fietskar" title="Fietskar">fietskar</a></td></tr></tbody></table></td></tr></tbody></table></td></tr></tbody></table></div></div><div class="printfooter">Overgenomen van "<a dir="ltr" href="https://nl.wikipedia.org/w/index.php?title=Auto&amp;oldid=48469384">https://nl.wikipedia.org/w/index.php?title=Auto&amp;oldid=48469384</a>"</div><div class="catlinks" data-mw="interface" id="catlinks"><div class="mw-normal-catlinks" id="mw-normal-catlinks"><a href="/wiki/Categorie:Alles" title="Categorie:Alles">Categorie</a>: </div><div class="mw-hidden-catlinks mw-hidden-cats-hidden" id="mw-hidden-catlinks">Verborgen categorieën: </div></div><div class="visualClear"></div></div></div><div id="mw-navigation"><h2>Navigatiemenu</h2><div id="mw-head"><div aria-labelledby="p-personal-label" class="" id="p-personal" role="navigation"><h3 id="p-personal-label">Persoonlijke instellingen</h3></div><div id="left-navigation"><div aria-labelledby="p-namespaces-label" class="vectorTabs" id="p-namespaces" role="navigation"><h3 id="p-namespaces-label">Naamruimten</h3></div><div aria-labelledby="p-variants-label" class="vectorMenu emptyPortlet" id="p-variants" role="navigation"><h3 id="p-variants-label"><span>Varianten</span><a href="#"></a></h3><div class="menu"></div></div></div><div id="right-navigation"><div aria-labelledby="p-views-label" class="vectorTabs" id="p-views" role="navigation"><h3 id="p-views-label">Weergaven</h3></div><div aria-labelledby="p-cactions-label" class="vectorMenu emptyPortlet" id="p-cactions" role="navigation"><h3 id="p-cactions-label"><span>Meer</span><a href="#"></a></h3><div class="menu"></div></div><div id="p-search" role="search"><h3><label for="searchInput">Zoeken</label></h3></div></div></div><div id="mw-panel"><div id="p-logo" role="banner"><a class="mw-wiki-logo" href="/wiki/Hoofdpagina" title="Naar de hoofdpagina gaan"></a></div><div aria-labelledby="p-navigation-label" class="portal" id="p-navigation" role="navigation"><h3 id="p-navigation-label">Navigatie</h3><div class="body"></div></div><div aria-labelledby="p-navigation2-label" class="portal" id="p-navigation2" role="navigation"><h3 id="p-navigation2-label">Informatie</h3><div class="body"></div></div><div aria-labelledby="p-tb-label" class="portal" id="p-tb" role="navigation"><h3 id="p-tb-label">Hulpmiddelen</h3><div class="body"></div></div><div aria-labelledby="p-coll-print_export-label" class="portal" id="p-coll-print_export" role="navigation"><h3 id="p-coll-print_export-label">Afdrukken/exporteren</h3><div class="body"></div></div><div aria-labelledby="p-wikibase-otherprojects-label" class="portal" id="p-wikibase-otherprojects" role="navigation"><h3 id="p-wikibase-otherprojects-label">In andere projecten</h3><div class="body"></div></div><div aria-labelledby="p-lang-label" class="portal" id="p-lang" role="navigation"><h3 id="p-lang-label">In andere talen</h3><div class="body"><div class="after-portlet after-portlet-lang"><span class="wb-langlinks-edit wb-langlinks-link"><a class="wbc-editpage" href="https://www.wikidata.org/wiki/Q1420#sitelinks-wikipedia" title="Intertaalkoppelingen bewerken">Koppelingen bewerken</a></span></div></div></div></div></div><div id="footer" role="contentinfo"><div style="clear:both"></div></div></body></html>